---
title: Branko Ćopić
date: 2020-08-23 18:24:24
tags:
---

{% asset_img branko-copic.jpg Branko Ćopić %}

**Јежева кућица**

СЛАВНИ ЛОВАЦ

По шуми, широм, без стазе, пута
Јежурка Јежић поваздан лута.
Ловом се бави често га виде,
с триста копаља на јуриш иде.
И вук и медо, па чак и – овца,
познају јежа, славнога ловца.
Јастреб га штује, вук му се склања,
змија га шарка по сву ноћ сања.
Пред њим дан хода, шири се страва,
његовим трагом путује слава.

ЛИЈИНО ПИСМО

Једнога дана, видјели нисмо,
Јежић је, кажу, добио писмо.
Медено писмо, причао меца,
стигло у торби поштара зеца.
Адреса кратка, слова к'о јаја:
"За друга Јежа
На крају гаја".
У писму пише:
"Јежурка, брате, сањам те често и
мислим на те.
Ево ти пишем из камењара гускиним пером.
Дивно ли шара!
Дођи на ручак у моју логу, пожури само,
не жали ногу.
Са пуним лонцем и масним брком
чекат ћу на те, пожури трком.
Њежно те грли медена лица
и поздрав шаље лисица Мица"
Јеж се весели: – На гозбу, вели,
ту шале нема, хајд да се спрема.
Јежурка Јежић лукаво шкиљи,
прегледа бодље и сваку шиљи.

- Ако би успут дошло до боја,
  нек буде спремна обрана моја.

КОД ЛИЈИНЕ КУЋЕ

Сунчани круг се у зенит диг'о
кад је Јежурка до лије стиг'о.
Пред кућом- логом, каменог зида,
Јежурка Јежић свој шешир скида,
клања се, смјешка, кавалир прави,
бираном фразом лисицу здрави:

- Добар дан, лијо, врлино чиста,
  клањам се теби, са бодља триста.
  Нек перје пијетла краси твој дом,
  кокош нек сједи у лонцу твом!
  Гускино крило лепеза твоја,
  а јастук меки паткица која.
  Живјела вјечно у миру, срећи,
  никада лавеж не чула псећи.
  И још ти ово на крају велим:
  ја сам за ручак трбухом цијелим!
  Отпоче ручак чаробан, бајни.
  И јеж и лија од масти сјајни.
  Јело за јелом само се ниже,
  Јежурка често здравицу диже:
  у здравље лије и њене куће,
  за погибију ловчева Жуће.
  Ниже се ручак четверосатни,
  затегну трбух к'о бубањ ратни.

НОЋ

Ево и ноћи, над шумом цијелом
надви се сутон са модрим велом
Промакне само лептири који
и вјетар ноћник листове броји.
Утихну шума, нестаде граје,
мачака дивљих очи се сјаје.
Скитница свитац свјетиљку пали,
чаробним сјајем путању жали.
А сова хукну свој ратни зов:

- Држ'те се, птице, почиње лов!

РАСТАНАК

Јежић се диже, њушкицу брише.
-Ја морам кући, доста је више.
Добро је било, на страну шала,
лисице драга, е, баш ти хвала.
-Моја је кућа чврста к'о град,
преноћи у њој – Куда ћеш сад?
Тако га лија на конак слади
а јеж се брани, шта да се ради:
-Захваљујем се позиву твом,
ал' ми је дражи мој скромни дом!
-Остани куме, лија све гуче,
моли га, зове, за руку вуче.
Ал' јеж тврдоглав, оста при свом

- Дражи је мени мој скромни дом!
  Шуште и шумом јеж мјери пут,
  кроз грање мјесец свијетли му пут.
  Иде јеж, гунђа, док звијезде сјају:
- Кућицо моја, најљепши рају!

ПОТЈЕРА

Остаде лија, мисли се: – Врага,
што му је кућа толико драга?
Кад јежи тако жуди за њом,
бит' ће то, богме, богати дом.
Још има можда од перја под,
печене шеве красе му свод.
Та кућа, вјерујем обиљем сја.
Поћи ћу, крадом да видим ја.

ВУК

Пожури лија, нечујна сјена,
паперје меко нога је њена.
Док јури тако уз гробни мук,
пред њом на стази, створи се вук.
-Гррр, куда журиш, кажи-дер ловцу;
можда си негдје пронашла овцу?

- Идем да дознам – лија све дува -
  зашто јеж кућу толико чува.
  -Ех, кућа, трице! – вели вук зао.
  -Та ја бих своју за јагње дао!
  Поћи ћу с тобом јер волим шалу,
  хоћу да видим јежа – будалу!

МЕДО

Док јуре даље брзо к'о стријела,
срете их медо, пријатељ пчела.

- Сумњива журба – медо их гледа -
  можда сте нашли језеро меда?
- Не, него машту голица моју,
  зашто јеж воли кућицу своју.
  -Кућица, глупост! Моје ми њушке,
  своју бих дао за гњиле крушке.
  За сати меда дат' ћу је сваком!
  говори медо на јело лаком.
  -Поћи ћу с вама, јер волим шалу,
  хоћу да видим јежа – будалу!

ДИВЉА СВИЊА
Све троје јуре к'о дивља ријека,
одједном- ево- каљуга нека.
Дивља се свиња у њојзи бања,
поспано шкиљи и – јело сања.

- Хр-њи, јунаци, сумњива трка,
  негдје се, ваљда боговски крка?!
- Поскочи свиња, уз много граје,
  а вук јој на то одговор даје:
  -Тражимо разлог, блатњава звијездо,
  зашто јеж воли рођено гнијездо!
  -Рођено гнијездо! Тако ми сала,
  за пола ручка ја бих га дала!
  Поћи ћу с вама јер волим шалу,
  хоћу да видим јежа- будалу!

ПРЕД ЈЕЖЕВОМ КУЋИЦОМ

Сви јуре сложно ка циљу свом,
куда год прођу – прасак и лом!
Пристигли јежа, гледе: он стаде
крај неке старе букове кладе.
Под кладом рупа, тамна и глуха,
простирка у њој од лишћа суха.
Ту Јежић уђе, плива у срећи,
шушти и пипа гдје ли ће лећи.
Намјести кревет, од педља дужи,
зијевну, па леже и ноге пружи.
Сав блажен, сретан, ниже без броја:

- Кућицо драга, слободо моја!
  Палато дивна, дрвеног свода,
  колијевко мека, лиснатог пода,
  увијек ћу вјеран остати теби,
  низашто ја те мијењао не би'!
  У теби живим без бриге, страха
  и бранит ћу те до задњега даха!

ТРИ ГАЛАМЏИЈЕ

Медвјед и свиња и с њима вуја
грмнуше громко права олуја:

- Будало јежу, бодљиви соју,
  зар тако цијениш страћару своју?!
  Колиба твоја права је баба,
  кров ти је труо, простирка слаба.
  Штенара то је, тијесна и глуха,
  сигурно у њој имаш и буха!
  Кућицу такву, хвалишо мали,
  за ручак добар сваком би дали!
  Рекоше тако, њих троје, љути,
  док мудра лија по страни шути.

ЈЕЖЕВ ОДГОВОР
Диже се Јежић , очи му сјаје,
гостима чудним одговор даје:

- Ма какав био мој родни праг,
  он ми је ипак мио и драг.
  Прост је и скроман, али је мој,
  ту сам слободан и газда свој.
  Вриједан сам, радим бавим се ловом
  и мирно живим под својим кровом.
  То само хуље, носи их враг,
  за ручак дају свој родни праг!
  Због тога само, луде вас троје
  честите куће немате своје.
  Живите, чујем, од скитње, пљачке
  и свршит ћете – наопачке!
  То слуша лија, па суди здраво:
  -Сад видим и ја, јеж има право!
  То ре е, клисну једном ћувику,
  а оно троје дигоше вику:
- Јеж нема право, на страну шала:
  а и ти, лијо, баш си – будала!

КРАЈ

Шта даље бјеше, какав је крај?
Прича учи то, потанко, знај.
Крвника вука, јадна му мајка
умлати брзо сељачка хајка.
Трапавог меду, ох, куку, леле,
до саме смрти изболе пчеле
И дивља свиња паде к'о крушка,
смаче је зимус ловачка пушка.
По шуми данас, без стазе, пута
Јежурка Јежић лови и лута.
Вјештак и мајстор у послу свом,
ради и чува рођени дом.

---

**Ježeva kućica**

SLAVNI LOVAC

Po šumi, širom, bez staze, puta
Ježurka Ježić povazdan luta.
Lovom se bavi često ga vide,
s trista kopalja na juriš ide.
I vuk i medo, pa čak i – ovca,
poznaju ježa, slavnoga lovca.
Jastreb ga štuje, vuk mu se sklanja,
zmija ga šarka po svu noć sanja.
Pred njim dan hoda, širi se strava,
njegovim tragom putuje slava.

LIJINO PISMO

Jednoga dana, vidjeli nismo,
Ježić je, kažu, dobio pismo.
Medeno pismo, pričao meca,
stiglo u torbi poštara zeca.
Adresa kratka, slova k'o jaja:
"Za druga Ježa
Na kraju gaja".
U pismu piše:
"Ježurka, brate, sanjam te često i
mislim na te.
Evo ti pišem iz kamenjara guskinim perom.
Divno li šara!
Dođi na ručak u moju logu, požuri samo,
ne žali nogu.
Sa punim loncem i masnim brkom
čekat ću na te, požuri trkom.
Nježno te grli medena lica
i pozdrav šalje lisica Mica"
Jež se veseli: – Na gozbu, veli,
tu šale nema, hajd da se sprema.
Ježurka Ježić lukavo škilji,
pregleda bodlje i svaku šilji.

- Ako bi usput došlo do boja,
  nek bude spremna obrana moja.

KOD LIJINE KUĆE

Sunčani krug se u zenit dig'o
kad je Ježurka do lije stig'o.
Pred kućom- logom, kamenog zida,
Ježurka Ježić svoj šešir skida,
klanja se, smješka, kavalir pravi,
biranom frazom lisicu zdravi:

- Dobar dan, lijo, vrlino čista,
  klanjam se tebi, sa bodlja trista.
  Nek perje pijetla krasi tvoj dom,
  kokoš nek sjedi u loncu tvom!
  Guskino krilo lepeza tvoja,
  a jastuk meki patkica koja.
  Živjela vječno u miru, sreći,
  nikada lavež ne čula pseći.
  I još ti ovo na kraju velim:
  ja sam za ručak trbuhom cijelim!
  Otpoče ručak čaroban, bajni.
  I jež i lija od masti sjajni.
  Jelo za jelom samo se niže,
  Ježurka često zdravicu diže:
  u zdravlje lije i njene kuće,
  za pogibiju lovčeva Žuće.
  Niže se ručak četverosatni,
  zategnu trbuh k'o bubanj ratni.

NOĆ

Evo i noći, nad šumom cijelom
nadvi se suton sa modrim velom
Promakne samo leptiri koji
i vjetar noćnik listove broji.
Utihnu šuma, nestade graje,
mačaka divljih oči se sjaje.
Skitnica svitac svjetiljku pali,
čarobnim sjajem putanju žali.
A sova huknu svoj ratni zov:

- Drž'te se, ptice, počinje lov!

RASTANAK

Ježić se diže, njuškicu briše.
-Ja moram kući, dosta je više.
Dobro je bilo, na stranu šala,
lisice draga, e, baš ti hvala.
-Moja je kuća čvrsta k'o grad,
prenoći u njoj – Kuda ćeš sad?
Tako ga lija na konak sladi
a jež se brani, šta da se radi:
-Zahvaljujem se pozivu tvom,
al' mi je draži moj skromni dom!
-Ostani kume, lija sve guče,
moli ga, zove, za ruku vuče.
Al' jež tvrdoglav, osta pri svom

- Draži je meni moj skromni dom!
  Šušte i šumom jež mjeri put,
  kroz granje mjesec svijetli mu put.
  Ide jež, gunđa, dok zvijezde sjaju:
- Kućico moja, najljepši raju!

POTJERA

Ostade lija, misli se: – Vraga,
što mu je kuća toliko draga?
Kad ježi tako žudi za njom,
bit' će to, bogme, bogati dom.
Još ima možda od perja pod,
pečene ševe krase mu svod.
Ta kuća, vjerujem obiljem sja.
Poći ću, kradom da vidim ja.

VUK

Požuri lija, nečujna sjena,
paperje meko noga je njena.
Dok juri tako uz grobni muk,
pred njom na stazi, stvori se vuk.
-Grrr, kuda žuriš, kaži-der lovcu;
možda si negdje pronašla ovcu?

- Idem da doznam – lija sve duva -
  zašto jež kuću toliko čuva.
  -Eh, kuća, trice! – veli vuk zao.
  -Ta ja bih svoju za jagnje dao!
  Poći ću s tobom jer volim šalu,
  hoću da vidim ježa – budalu!

MEDO

Dok jure dalje brzo k'o strijela,
srete ih medo, prijatelj pčela.

- Sumnjiva žurba – medo ih gleda -
  možda ste našli jezero meda?
- Ne, nego maštu golica moju,
  zašto jež voli kućicu svoju.
  -Kućica, glupost! Moje mi njuške,
  svoju bih dao za gnjile kruške.
  Za sati meda dat' ću je svakom!
  govori medo na jelo lakom.
  -Poći ću s vama, jer volim šalu,
  hoću da vidim ježa – budalu!

DIVLjA SVINjA
Sve troje jure k'o divlja rijeka,
odjednom- evo- kaljuga neka.
Divlja se svinja u njojzi banja,
pospano škilji i – jelo sanja.

- Hr-nji, junaci, sumnjiva trka,
  negdje se, valjda bogovski krka?!
- Poskoči svinja, uz mnogo graje,
  a vuk joj na to odgovor daje:
  -Tražimo razlog, blatnjava zvijezdo,
  zašto jež voli rođeno gnijezdo!
  -Rođeno gnijezdo! Tako mi sala,
  za pola ručka ja bih ga dala!
  Poći ću s vama jer volim šalu,
  hoću da vidim ježa- budalu!

PRED JEŽEVOM KUĆICOM

Svi jure složno ka cilju svom,
kuda god prođu – prasak i lom!
Pristigli ježa, glede: on stade
kraj neke stare bukove klade.
Pod kladom rupa, tamna i gluha,
prostirka u njoj od lišća suha.
Tu Ježić uđe, pliva u sreći,
šušti i pipa gdje li će leći.
Namjesti krevet, od pedlja duži,
zijevnu, pa leže i noge pruži.
Sav blažen, sretan, niže bez broja:

- Kućico draga, slobodo moja!
  Palato divna, drvenog svoda,
  kolijevko meka, lisnatog poda,
  uvijek ću vjeran ostati tebi,
  nizašto ja te mijenjao ne bi'!
  U tebi živim bez brige, straha
  i branit ću te do zadnjega daha!

TRI GALAMDžIJE

Medvjed i svinja i s njima vuja
grmnuše gromko prava oluja:

- Budalo ježu, bodljivi soju,
  zar tako cijeniš straćaru svoju?!
  Koliba tvoja prava je baba,
  krov ti je truo, prostirka slaba.
  Štenara to je, tijesna i gluha,
  sigurno u njoj imaš i buha!
  Kućicu takvu, hvališo mali,
  za ručak dobar svakom bi dali!
  Rekoše tako, njih troje, ljuti,
  dok mudra lija po strani šuti.

JEŽEV ODGOVOR
Diže se Ježić , oči mu sjaje,
gostima čudnim odgovor daje:

- Ma kakav bio moj rodni prag,
  on mi je ipak mio i drag.
  Prost je i skroman, ali je moj,
  tu sam slobodan i gazda svoj.
  Vrijedan sam, radim bavim se lovom
  i mirno živim pod svojim krovom.
  To samo hulje, nosi ih vrag,
  za ručak daju svoj rodni prag!
  Zbog toga samo, lude vas troje
  čestite kuće nemate svoje.
  Živite, čujem, od skitnje, pljačke
  i svršit ćete – naopačke!
  To sluša lija, pa sudi zdravo:
  -Sad vidim i ja, jež ima pravo!
  To re e, klisnu jednom ćuviku,
  a ono troje digoše viku:
- Jež nema pravo, na stranu šala:
  a i ti, lijo, baš si – budala!

KRAJ

Šta dalje bješe, kakav je kraj?
Priča uči to, potanko, znaj.
Krvnika vuka, jadna mu majka
umlati brzo seljačka hajka.
Trapavog medu, oh, kuku, lele,
do same smrti izbole pčele
I divlja svinja pade k'o kruška,
smače je zimus lovačka puška.
Po šumi danas, bez staze, puta
Ježurka Ježić lovi i luta.
Vještak i majstor u poslu svom,
radi i čuva rođeni dom.
